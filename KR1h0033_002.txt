# -*- mode: mandoku-view; -*-
#+TITLE: 讀四書叢說
#+DATE: 2016-04-12 14:01:14.801341
#+PROPERTY: ID KR1h0033
#+PROPERTY: BASEEDITION WYG
#+PROPERTY: WITNESS WYG    
#+PROPERTY: JUAN 2
<pb:KR1h0033_WYG_002-1a>¶
　　欽定四庫全書¶
¶
　　讀四書叢說卷二¶
¶
　　元　許謙　撰¶
¶
　　讀中庸叢說¶
¶
　　序¶
¶
　　中庸專言道故起首便言道學道統道學主於學兼¶
上下言之道統主於行獨以有位者言之至孔子¶
之生他無聖人在位則道統自在孔子凡言統者¶
<pb:KR1h0033_WYG_002-1b>¶
學亦在其中學字固可包統字¶
¶
　　上古聖神繼天立極而道統之傳有自來矣此是言¶
堯舜以前夫子翼大易始於伏羲今之言聖人者¶
必自伏羲始然自開闢生物以來只有首出庶物¶
之聖人與天同道而立乎其位者但前聖所未道¶
故不知其名此但言上古聖神葢混言之又不知¶
大學章句序專以伏羲爲始否也¶
¶
　　聖人大率有兩等有自然之聖生知安行所謂性者¶
<pb:KR1h0033_WYG_002-2a>¶
也有學而成之聖積而至於大而化之所謂反之¶
者也此不言聖人而言聖神是指性之自然神明¶
不測之聖也此言上古創始有位道與天合之聖¶
人言動皆可爲天下法則者爲道統之始下此皆¶
是接傳其統者¶
¶
　　繼立二字不要重看天道流行無物不在衆人所不¶
能知惟神聖自然與天合而言動皆可為萬世標準¶
非是有意繼續天道特爲人而立法也¶
¶
<pb:KR1h0033_WYG_002-2b>¶
　　論語堯曰咨爾舜至天禄永終王文憲以爲舜典脫¶
典當在舜讓于德弗嗣之下此正傳心之要也¶
¶
　　理與氣合而生人心爲一身之主宰又理氣之會而¶
能知覺者也人心𤼵於氣如耳目口鼻四肢之欲¶
是也然此亦是人身之所必有但有發之正不正¶
爾非全不善故但云危謂易流入於不善而没其¶
善也道心𤼵於理如惻隱羞惡辭遜是非之端是¶
也亦存乎氣之中爲人心之危者晦之故㣲而難¶
<pb:KR1h0033_WYG_002-3a>¶
見心只是一於心上加人字道字看便見不同若¶
只順讀人心道心字却似有二心矣謂之道則是¶
天理之公謂之人則是我身之私雖我身之私亦¶
非全是不善因身之所欲者𤼵而正即合乎道而¶
爲道心之用矣如鄉黨所言飲食衣服之類皆人¶
心之𤼵在聖人則全是道心君子於毎事皆合乎¶
理義則亦無非道心也大抵人心可善可惡道心¶
全善而無惡¶
¶
<pb:KR1h0033_WYG_002-3b>¶
　　朱子書傳曰心者人所知覺主於中而應於外者也¶
指其𤼵於形氣者而言則謂之人心指其𤼵於義¶
理者而言則謂之道心人心易私而難公故危道¶
心難明而易昧故㣲惟能精以察之而不雜形氣¶
之私一以守之而純乎義理之正道心常爲之主¶
而人心聴命焉則危者安㣲者著動静云爲自無¶
過不及之差而信能執其中矣　大㫖皆同而傳¶
注與作文之體自不同故此語尤簡潔易看¶
¶
<pb:KR1h0033_WYG_002-4a>¶
　　人心是所欲爲之事道心是發應事之理人心聴命¶
於道心只是事皆順理耳危者既安則便是道¶
¶
　　㣲只是隠㣲之意故難見今添妙字是貼襯㣲字不¶
必重看¶
¶
　　精則察夫二者之間是察人心道心之間要察到疑¶
似纎毫之際此言心是指動處當時告大禹故言¶
如此若學者則用格物致知之功辨别衆理明至¶
善審然後可精其動處也¶
¶
<pb:KR1h0033_WYG_002-4b>¶
　　私字就形氣上來盖既見此形氣而成人則此人爲¶
一人之私故必欲得於外以濟乎已所以易流於¶
欲下當與公字對却用正字者謂性命之正則是¶
得之於天者固與天地人物同言正則公意自在¶
其中而正字於已切¶
¶
　　繼徃聖開來學此學字應前道學字前道學是總包¶
上古以來相傳者此學字是夫子教後人者言繼¶
徃聖是明夫子教人亦是述上古聖聖相傳者耳¶
<pb:KR1h0033_WYG_002-5a>¶
則子思所憂者豈專指夫子之教哉¶
¶
　　更迭交互推演紬繹¶
¶
　　切言深要詳言周備憂深爲道之不明也故言之深¶
而要慮逺恐久而復失也故說之周而備¶
¶
　　天命即道也能率性即道心也擇善者察之精也固¶
執者守之一也時中即中也惟君子爲能執之也¶
¶
　　綱維言道體之大藴奥言節目之詳及精密隱㣲之¶
理明言綱維盡言藴奥¶
¶
<pb:KR1h0033_WYG_002-5b>¶
　　孟子推明此書謂見之行事及著七篇¶
¶
　　上言異端下言老佛是異端至多楊朱墨翟許行之¶
徒以及諸子百家各立門户議論不合聖道者皆¶
是¶
¶
　　爲其彌近理所以大亂真葢其說宏逺幽㣲陳說道¶
德指明心性或有類乎吾道之言故爲所亂非如¶
百家之淺近易見也然而道德非聖賢所言之道¶
德心性非聖賢所指之心性固亦不難辨也倘無¶
<pb:KR1h0033_WYG_002-6a>¶
中庸之書則吾道反晦而不明學者莫知所從又¶
焉得辨之乎¶
¶
　　裳之要衣之領皆是總會處¶
¶
　　章句輯畧或問三書既備然後中庸之書如支體之¶
分骨節之解而脈絡却相貫穿通透中庸一書分¶
爲四大章如第一章十二章二十一章皆言其畧¶
而餘章繼其後者皆詳言之三十三章又一章之¶
詳者詳畧謂此鉅謂綱維細謂藴奥諸說同異以¶
<pb:KR1h0033_WYG_002-6b>¶
下專言或問¶
¶
　　中庸¶
¶
　　中庸大學二書與論孟二書不同論孟或聖賢自立¶
言教人或隨問而答或記聖賢出處動静日用皆¶
是一條一件各見意趣學庸皆成片文字首尾備¶
具故讀者尤難然二書規模又有不同大學是言¶
學中庸是言道大學綱目相維經傳明整猶可尋¶
求中庸贊道之極有就天言者有就聖人言者有¶
<pb:KR1h0033_WYG_002-7a>¶
就學者言者廣大精㣲開闔變化高下兼包鉅細¶
畢舉故尤不易窮究¶
¶
　　中庸德行之至極夫子嘗言之故子思取以名篇¶
¶
　　解題¶
¶
　　偏則不在中而在一邊倚則斜迤而不正過是越過¶
於中不及是未至於中不偏不倚是䜿說中字指¶
未𤼵之體而言無過不及是横說中字指已𤼵之¶
用而言此皆是反說以四旁影出中字平如地之¶
<pb:KR1h0033_WYG_002-7b>¶
平而無杌隉危處常者一定之理無詭異又常久¶
而不可變易惟其平正便可長久竒異險怪便不¶
可長久平横說常䜿說此字正解庸字總而言之¶
惟中故可庸中而又須可庸乃中庸之道¶
¶
　　程子謂不偏之謂中固兼舉動静朱子不偏不倚則¶
專指未𤼵者譬如置物不偏者在四方之正中不¶
畧近東西南北之一邊不倚者非傾倚於一邊而¶
不正以心體而言不偏者渾然中正而無頗不倚¶
<pb:KR1h0033_WYG_002-8a>¶
者不著於喜怒哀樂之一事雖皆指未𤼵而言然¶
自有兩意不偏指其性之本然不倚指其用之未¶
𤼵¶
¶
　　常字該前後自前而言則常定而無異自後而言則¶
常久而不易¶
¶
　　不偏不倚兩句是中庸之訓詁正道定理兩句是釋¶
中庸之義¶
¶
　　始言一理者首章是也約而言之首三句是也又約¶
<pb:KR1h0033_WYG_002-8b>¶
而言之天命之謂性一句是也末合爲一理末章¶
是也約而言之不顯惟德以下是也究其極言之¶
上天之載無聲無臭二語是也¶
¶
　　首章¶
¶
　　首三句言性道教之名義總人物言之而主於人率¶
性之謂道一句該上句而貫下句故篇中皆是說¶
道而性教在其中葢氣化流行不息者天之道也¶
是理也人得天道之流行者爲性當順此而行者¶
<pb:KR1h0033_WYG_002-9a>¶
人之道也所謂率性也亦是理也然率性惟聖人¶
爲能之聖人之治己則盡己之性接人用物則盡¶
人物之性以衆人當率之而不能以失其生之本¶
故以己之安行者品節之以爲教使各知治己接¶
人用物之道處之既各得其宜則人與物莫不各¶
得遂其性矣則雖開說名義而未嘗不貫而爲一¶
也自道也者至篇終皆是明人當行之道而教其¶
進之之方也¶
¶
<pb:KR1h0033_WYG_002-9b>¶
　　首三句是總說人物第三句修道固是人上意思多¶
然聖人修處亦和物都修了物雖不可教是教人¶
處物之道如春田不圍澤不殺胎不妖夭草木黄¶
落斧斤入山林魚不滿尺不粥之類皆是順物之¶
性而成就之不逆生意之意如馬絡頭牛穿鼻亦¶
是也妖于老反夭烏老反¶
¶
　　性即理也在天地事物間爲理天賦於人物爲命人¶
物得之以生爲性只是一物所爲地頭不同故其¶
<pb:KR1h0033_WYG_002-10a>¶
名不同¶
¶
　　理存於心故不可須臾離不可者有贊其不能離之¶
之意有戒其勿離之之意¶
¶
　　不睹不聞己之不睹不聞也獨者人之不睹不聞也¶
道不可須臾離可離非道與莫見乎隱莫顯乎㣲¶
對說此言其定體如此戒慎恐懼與慎獨對說此¶
言修之之方前一節是操存即致中之事後一節¶
是省察即致和之事¶
¶
<pb:KR1h0033_WYG_002-10b>¶
　　戒懼不睹不聞謂但於不接物不當思慮時常敬以¶
存其心究其極則至於無所睹聞之際亦當戒懼¶
工夫至此而極密非謂至於不睹不聞時用工夫¶
尋常只恁悠悠過故章句謂常存敬畏雖不見聞¶
亦不敢忽玩常字雖字亦字可見葢戒懼慎獨兩¶
事包括定心之動静故凡非有所主之思慮及接¶
物時皆在戒懼界限裏如此看然後與不可須臾¶
離一句意脈相接續¶
¶
<pb:KR1h0033_WYG_002-11a>¶
　　經中於不睹上用戒慎字不聞上用恐懼字雖是分¶
說其實合說葢不睹不聞只是無聲色無可見聞¶
處非有兩端故章句總用敬畏字以敬字體戒慎¶
畏字體恐懼下又總言雖不見聞亦不敢忽只是¶
兼舉互見今且先當分戒懼與慎獨兩項界限葢¶
慎獨是就裏面說出戒懼是就外面說入但起念¶
頭處便是慎獨境界無所思而有所睹聞自外來¶
者皆屬戒懼境界獨是心欲應事見聞是事來動¶
<pb:KR1h0033_WYG_002-11b>¶
心界限亦甚分曉不睹不聞是就極處說章句常¶
存字雖字亦字皆是補貼起此意葢心意不動之¶
時自有睹聞至於無所睹聞皆當敬畏然至於不¶
睹不聞之地則敬畏之工夫尤難但用意則屬已¶
𤼵矣愚嘗妄爲之說曰當此之時此心當無物而¶
有主然又要看得真會得活若着箇物字主字而¶
欲無之有之則又大不可矣以此體於心而實㑹之¶
久當自見言愈多則愈爲病矣¶
¶
<pb:KR1h0033_WYG_002-12a>¶
　　或問戒慎恐懼工夫如此與不思善惡及致虚静篤¶
之說何以異曰氷炭不相入也彼學專務於静吾¶
道動静不違彼以静定爲功惟恐物來動心故一¶
切截斷然後有覺聖人之學事來即應事去則静¶
應事時既無不敬至無所睹聞時亦敬以存之自¶
然虚静惟虚静故愈靈明而𤼵以應事無不當雖¶
無睹聞若有當思固思之無害但所思者正爾非¶
以静爲功而置心如牆壁也¶
¶
<pb:KR1h0033_WYG_002-12b>¶
　　諸書不曾言戒懼工夫惟中庸言之葢子思自性上¶
說來學者欲體道以全性若無此工夫則心未𤼵¶
時可在道之外邪¶
¶
　　天者理之所出心者理之所存心知即理動理動即¶
天知故有萌於心則著見明顯莫大乎此豈必待¶
人知之乎¶
¶
　　中庸慎獨兼大學兩慎獨意大學慎獨是誠意地頭¶
故先專主於心而後乃兼於身中庸前既言戒懼¶
<pb:KR1h0033_WYG_002-13a>¶
工夫故慎獨兼外說章句謂隱是暗處又曰幽暗¶
之中此兼内外言之細事非是小事是事之未著¶
者二者皆是人所未見聞者亦即是毋自欺之意¶
¶
　　致中和是戒懼慎獨推行積累至乎極處則有天地¶
位萬物育效驗¶
¶
　　致中是逼向裏極底致和是推向外盡頭¶
¶
　　位育以有位者言之固易曉若以無位者言之則一¶
身一家皆各有天地萬物以一身言若心正氣順¶
<pb:KR1h0033_WYG_002-13b>¶
則自然睟面盎背動容周旋中禮是位育也以一¶
家言以孝感而父母安以慈化而子孫順以弟友¶
接而兄弟和以敬處而夫婦正以寛御而奴僕盡¶
其職及一家之事莫不當理皆位育也但不如有¶
位者所感大而全爾¶
¶
　　此章首言性道教之義次又言性情之則而兩節止¶
是戒懼慎獨兩端致則極乎此二者也致中是戒¶
懼而守其未𤼵之大本所以養天命之性致和是¶
<pb:KR1h0033_WYG_002-14a>¶
慎獨而精其中節之達道所以全率性之道前後¶
只是性道兩句工夫而教在其中其用功處只有¶
戒慎恐懼慎致六字而已¶
¶
　　此書以中庸名篇而第一章乃無中庸字未𤼵之中¶
非中庸之謂也葢率性之謂道一句即中庸也此¶
句總言人物是說自然能如此者在人則惟聖人¶
能之是中庸也若衆人則教之使率其性期至於¶
中庸也¶
¶
<pb:KR1h0033_WYG_002-14b>¶
　　章句天以隂陽五行化生萬物氣以成形而理亦賦¶
焉葢人物之生雖皆出於天理而氣有通塞之不¶
同則隨所遇有生人物之異氣通者爲人而得人¶
之理氣塞者爲物亦得物之理雖曰有理然後有¶
氣然生物之時其氣至而後理有所寓氣是載理¶
之具也故章句先言氣以成形後言理亦賦焉¶
¶
　　天生人物是氣也而理即在其中理主乎氣氣載乎¶
理二者未嘗可離故本文天命之性雖專言理而¶
<pb:KR1h0033_WYG_002-15a>¶
章句必須兼氣說若不言氣以成形一句則理著¶
在何處安有所謂人物葢言氣則有善有惡言理¶
則全善無惡故子思專舉理以曉人謂此理具於¶
心者謂之性即道心也率者循此而已修者品節¶
此而已學者學此而已自可欲之善進而至於大¶
而全化之全此而已章句云天以隂陽五行化生¶
萬物是總說却分言氣以成形理亦賦焉兩句下¶
猶命令也一句獨接理亦賦焉說於是人物之生¶
<pb:KR1h0033_WYG_002-15b>¶
以下却是專說理以釋性字葢若不兼氣來說則¶
教字說不去既全是理則人無不善又何須教¶
¶
　　動静開闢徃來屈伸只是兩端而已故古之聖人定¶
隂陽之名然消必不能遽長暑必不能遽寒皆有¶
其漸故又定五行之名五行之名既立則見得造¶
化或相生以循環或相制以成物錯綜交互其用¶
無窮矣然而隂陽生五行而五行又各具隂陽亦¶
不可指其先後也¶
¶
<pb:KR1h0033_WYG_002-16a>¶
　　原人物之生各得所賦之理爲健順五常之德葢健¶
是陽之德順是隂之德五常是五行之德七者亦¶
皆因氣而有此德人物雖皆有只是人全具而物¶
得其偏如馬健而不順牛順而不健虎狼父子有¶
仁蜂蟻君臣有義而無他德之類¶
¶
　　健者陽之德順者隂之德五常者五行之德然此健¶
順不是言乾健坤順就造化上說此是就人物上¶
言其性自具此七者¶
¶
<pb:KR1h0033_WYG_002-16b>¶
　　性中只有五常而此加健順是本上文隂陽而言也¶
五常固已具健順之理分而言之仁禮爲陽爲健¶
義智爲隂爲順信則沖和而兼健順也錯而言之¶
則五常各有健順義斷智明非健乎仁不忍而用¶
主於愛禮分定而節不可踰非順乎¶
¶
　　人物各循其性之自然謂順理之自然者行之即是¶
道率字不是工夫只是順說葢中庸首三句且只¶
說性道教三者之名義及聖人品節爲教之後下¶
<pb:KR1h0033_WYG_002-17a>¶
面方說學者工夫¶
¶
　　品節是品量節約¶
¶
　　氣稟或異應上氣以成形說此其所以聖人立教也¶
人物所當行者固人物各率性之道然唯聖人能盡¶
己之性而盡人物之性故可品節之以己之所能¶
者使人能之以物之所當然者使人用之¶
¶
　　人之所以爲人一句代天命之謂性一句葢言性則¶
人物之所共者此段言人只就人性上說中庸是¶
<pb:KR1h0033_WYG_002-17b>¶
教人全性之書故也人全其性亦只是盡爲人之¶
道而已¶
¶
　　天地萬物本吾一體章句前面皆言理言性到此乃¶
言體字葢理性無形恐難體認此則就實處言之¶
包下心氣二字父母之於子同體而分形天地乃¶
吾之大父母吾之身本大父母之遺體惟其一體¶
也故吾心可感天地之心吾氣可感天地之氣而¶
其效驗如此但致和主於行事中節而言不但在¶
<pb:KR1h0033_WYG_002-18a>¶
我身之氣順萬物便能育也與上心正即能感天¶
地之心意頗不盡同此言當細體認葢萬物育不¶
專在黙然感應須要所以處物之道施於政事者¶
得其宜則是事雖在外乃我在内之氣得以達之¶
須著如此一轉看¶
¶
　　兩箇一體字意不同¶
¶
　　二章¶
¶
　　語録君子而時中與易傳中重於正正者未必中之¶
<pb:KR1h0033_WYG_002-18b>¶
意同如君子而時中則是中無不正若君子有時¶
而不中即正未必中此說極好比並體認¶
¶
　　小人反中庸小人而無忌憚也平時既有小人之心¶
而臨事爲惡又無所忌憚縱意而行反字是用力¶
字謂他故意反中庸之道行之葢此小人非但是¶
愚者而已¶
¶
　　章句曰隨時以處中又曰中隨時而在此隨時字含¶
兩意謂君子毎應事之時各隨其事以處乎中是¶
<pb:KR1h0033_WYG_002-19a>¶
一日之間事事皆處乎中也又同此一事今日應¶
之如此爲中他日應之乃如彼爲中是一事各於¶
時宜不同者處乎中也¶
¶
　　章句二又字是眼目¶
¶
　　章句上既言隨時處中矣下却言戒謹恐懼而無時¶
不中時中當是慎獨事而言如此事有可疑今詳¶
朱子意葢言本文但言君子中庸未見有專指用¶
處且安有無體之用故復如前解題而全舉曰不¶
<pb:KR1h0033_WYG_002-19b>¶
偏不倚無過不及而平常之理是則所謂君子中¶
庸者體用兼全動静一貫者也故下文先言以其¶
有君子之德而又能隨時以處中以德字貼襯在¶
君子字上其下却云戒謹恐懼而無時不中戒懼¶
是言平日存中之體應上德字而無時不中則𤼵¶
處皆中庸矣君子而時中時字當用力看便見意¶
中庸二字凡七章見餘六章皆與此不同故於此¶
章全解次章則曰過則失中不及則未至是從用¶
<pb:KR1h0033_WYG_002-20a>¶
上說以三章爲例則後章從可知八章又曰行之¶
無過不及二十七章曰不使過不及可見與此君¶
子中庸一語不可同論¶
¶
　　三章¶
¶
　　論語言中庸之爲德也其至矣乎民鮮久矣此章上¶
無德字下有能字此能字即所謂德也但論語言¶
中庸之德此章言中庸之道¶
¶
　　四章¶
¶
<pb:KR1h0033_WYG_002-20b>¶
　　道不行不明非是人不行之不明之是言道自不行¶
於天下不明於天下謂大道窒而晦也¶
¶
　　知賢者之過當作兩層意看大率道者極乎中而已¶
兩道字便是中所謂過者過乎中也稟氣清而淳¶
者則爲聖人知之至行之及自合乎中稟偏於清者¶
則爲知知者惟務於知既不以行爲事則所知愈¶
至高逺而過中矣稟偏於淳者則爲賢賢者惟篤¶
於行既不求知其至則所行必至激切而過中矣¶
<pb:KR1h0033_WYG_002-21a>¶
此止就正理上看若知者如老釋之空寂賢者如¶
沮溺之道逺又如下索隱行怪之類是又非正道¶
而過於中者須作兩意看方盡得知賢過中之義¶
愚不肖之不及只是一般¶
¶
　　道不行者知之過與不及道不明者行之過與不及¶
是固然矣然下乃結之曰人莫不飲食也鮮能知¶
味也是又總於知葢二者皆欠真知爾若真知理¶
義之極至則賢者固無過知者亦必篤於行不徒¶
<pb:KR1h0033_WYG_002-21b>¶
知之而已矣¶
¶
　　不足知不足行正言知賢者之心葢是他心惟通這¶
一路更不管那一路¶
¶
　　五章¶
¶
　　前章主於知此章主於行葢知然後能行既知之又¶
須能行故此二章𤼵明次第如此¶
¶
　　金先生曰第二章以來小人反中庸民鮮中庸之久¶
賢智過中庸愚不肖不及中庸總嘆曰道其不行¶
<pb:KR1h0033_WYG_002-22a>¶
矣夫故自六章以後開示擇道中庸之方在知仁¶
勇三達德¶
¶
　　六章¶
¶
　　好問是有疑而問於下如臣如民下至芻蕘無不詢¶
之察邇言是於所問而對者及下人之言凡達於¶
上者雖淺近必詳察其理古者民俗歌謠必採之¶
以觀民風亦察邇言之類¶
¶
　　舜固聰明睿知而不自用故好問察邇擇善而用其¶
<pb:KR1h0033_WYG_002-22b>¶
中此所以愈成知之大聖德固是如此然或有見¶
聞所不及必須問而知者民事幽隱因芻蕘之言¶
而聞者則亦揚善用中故必兼此兩意看¶
¶
　　執兩端而用中謂衆人所言於此一事雖同於善然¶
却有處之厚薄不同却將已之權度在心者度而¶
取其中或在厚或在薄必合於此事之宜者而行¶
之¶
¶
　　章句廣大謂隱惡而不宣光明謂揚善而不匿不言惡¶
<pb:KR1h0033_WYG_002-23a>¶
者掩覆涵容足見其量之廣大言善者播告𤼵揚¶
足見其心之光明¶
¶
　　權度精切舜本然之知也又好問察邇欲周天下之¶
細故也此其所以爲知之大也與¶
¶
　　七章¶
¶
　　其義在於不能期月守中庸以起下章之能守意不¶
在罟擭陷穽以不知意承上章之知以不能守中¶
庸起下章之能守¶
¶
<pb:KR1h0033_WYG_002-23b>¶
　　八章¶
¶
　　擇字兼知行惟知之明乃能擇既擇即見之行事所¶
以下面即說守不再說行擇是當應事之時守是¶
事過之後常守在復遇此事又如此應皆合中庸¶
服膺是守也弗失又覆說守之固也¶
¶
　　舜知是全體之知顔仁是毎事之仁凡已擇乎中庸¶
者固仁矣而應天下之事猶擇之未全也毎得一¶
善則服膺弗失守之者固日新其德則漸可全也¶
<pb:KR1h0033_WYG_002-24a>¶
三月不違可見此意¶
¶
　　人之於道不過知行兩事耳知者智也行者仁也四¶
章既言道之不行不明然所謂愚不肖者固易見¶
不足論惟智者知之過而不務行賢者行之過而¶
不求知所以至於中庸者鮮賢者之過如栁下惠¶
之和伯夷之清未及孔子之時智者之過如曾晳¶
之言高而行不掩者近之矣故六章言舜之智而¶
謂隱惡揚善執兩端用中是行之意重此舜不專¶
<pb:KR1h0033_WYG_002-24b>¶
於智而道行矣八章言顔子之仁而曰擇乎中庸¶
是知之意重此顔子不專於行而道所以明矣¶
¶
　　九章¶
¶
　　七章能擇中庸而不能守是知其理而未行至此章¶
能爲三者而不能中庸是能行所難而知未至者¶
故此二章處於知仁之後而下接言勇之前葢謂¶
知仁皆當勇也¶
¶
　　七八九章皆言中庸而意不同上兩擇乎中庸毎事¶
<pb:KR1h0033_WYG_002-25a>¶
上言中庸不可能全體上言¶
¶
　　義精是知之極仁熟是行之裕是就應此事之前說¶
無一毫之私是就應此事時說件件如此則全乎¶
中庸矣¶
¶
　　十章¶
¶
　　子思引夫子告子路當强之目以合舜知顔淵仁爲¶
三達德之事非子路之所已能者¶
¶
　　子路好勇是子路生質本剛事皆勇爲至此葢亦未¶
<pb:KR1h0033_WYG_002-25b>¶
知勇之所當務者故以爲問¶
¶
　　南方之强雖君子之强然亦未是中庸是不及於强¶
者北方是過於强者君子則爲後四者之强上君¶
子字輕下君子字重¶
¶
　　君子之道中而止南方之强不及中北方之强過於¶
中固皆未至然上言君子居之則比强者居之者¶
爲勝之矣不及者勉强至中頗易過者矯揉至中¶
尤難兩君子字雖不同然言君子四强哉終是接¶
<pb:KR1h0033_WYG_002-26a>¶
著君子說¶
¶
　　南陽方北隂方陽舒散而隂収斂舒散便和柔収斂¶
便剛勁此葢大約言風氣之偏則風俗隨異其實¶
南人豈盡柔弱亦有剛勁者北人豈盡剛勁亦有¶
柔弱者然寛柔以教不報無道是言柔之甚而善¶
者衽金革死而不厭是言剛之甚而過者¶
¶
　　章内兩而强不同前是汝之所當强者後而字是承¶
上句虚字說君子亦不同君子居之輕如善人長¶
<pb:KR1h0033_WYG_002-26b>¶
者之類故君子重是全德之人¶
¶
　　四强哉矯上兩節言守身應事之常下兩節言出處¶
至極之變下兩節雖尤難然上兩節常貫在其中¶
國有道必出而仕人於未達其所守者正而堅既¶
達之後接物廣應變多或有易其守者國無道固¶
不可出能守之至死畧不易其志如夷齊餓死而¶
無怨者方是强之至君子或出或處必當合於中¶
庸者如此¶
¶
<pb:KR1h0033_WYG_002-27a>¶
　　四强哉矯雖是勇而合中庸之體段而不流不倚不¶
變正是立則防弊以教學者處¶
¶
　　有道無道只言國之治亂有道乃可仕之時無道無¶
可出之理君子之出也固當合乎中庸然此却只¶
言出以後事葢君子平日自修須有能守之節上¶
之人亦爲其有所守故用之及既仕則必堅守平¶
昔所守者可也今乃不能守其前志不爲富貴所¶
淫則爲事物所汨爾爲所汨者知未盡爲所淫者¶
<pb:KR1h0033_WYG_002-27b>¶
仁未至皆是不能勇以全夫知仁者也故以不變¶
塞爲强若國無道不變平生所守是窮而在下當¶
不可仕之時雖困悴窮蹙不能全其生亦必死而¶
安於天耳推而言之雖已仕國者適逢國變而無¶
道則必屹立不移以身徇國若此豈非至强者歟¶
¶
　　章句含容形容寛之量㢲順體倣柔之容皆不可以¶
爲正訓¶
¶
　　資質既寛柔其心必愛人所以能誨人之不及若無¶
<pb:KR1h0033_WYG_002-28a>¶
道之來直受之不思報之者亦以能含容㢲順故¶
也上兩字以質言下兩字以接人言祍金革死而不¶
厭却只是一意¶
¶
　　言以含忍之力勝人爲强善斡旋說¶
¶
　　中庸之道知固在前然行之及方是曰非有以自勝¶
其人欲之私仍舊是說仁重¶
¶
　　十一章¶
¶
　　索隱是求人之所不必知行怪是行人之所不必行¶
<pb:KR1h0033_WYG_002-28b>¶
索隱知者之過行怪賢者之過此不能擇乎中庸¶
者聖人不爲也或有雖不索隱行怪而能擇乎中¶
庸然行之止於半塗而不力以求至是不能守者¶
聖人自不能止必行至於終也是以君子常不違¶
乎中庸則不爲隱怪可知由仁義行雖終身不見¶
知於世亦未嘗有所悔艾不半塗而廢也豈非聖¶
人之事乎孔子前說有兩吾字以身任之故下文¶
謙不肯當但曰惟聖者能之其實依乎中庸即夫¶
<pb:KR1h0033_WYG_002-29a>¶
子之弗爲者遁世不見知而不悔即夫子之弗能¶
已者雖欲避聖人之名自有不可得者¶
¶
　　上兩節各有吾字第三節乃言聖者能之雖聖人不¶
肯自居然曰聖者能之正是爲學者標的¶
¶
　　前章言至死不變强哉矯此又言遁世不見知而不¶
悔惟聖者能之正見得君子能處困悴厄窮而裕¶
如者爲尤難故子思連引聖言以爲戒此亦章中¶
一意¶
¶
<pb:KR1h0033_WYG_002-29b>¶
　　第一節索隱行怪皆是知之不明是不知也第二節¶
行而不能守是未仁也第三節知仁俱至故章句¶
謂一是不當强而强二是當强而不强三是不賴¶
勇而裕如者¶
¶
　　章句知之盡仁之至不賴勇而裕如總結三節弗爲¶
索隱行怪知也依乎中庸則知之盡也弗能半塗¶
而廢仁也遁世不見知而不悔仁之至也皆出於¶
自然則不賴勇也¶
¶
<pb:KR1h0033_WYG_002-30a>¶
　　十二章¶
¶
　　費者用之廣當作芳味反若符味反者則性也章句¶
此音當改¶
¶
　　夫婦知能　　造端夫婦¶
¶
　　君子之道費　　君子之道¶
¶
　　鳶飛魚躍　　察乎天地¶
¶
　　兩君子之道無異前後夫婦前後天地字皆不同夫¶
婦知能只是衣食起居日用之常皆道之費造端¶
<pb:KR1h0033_WYG_002-30b>¶
夫婦是言夫婦暗室幽㣲之處亦道之費天地有¶
憾是言天地之偏反形容道之全察乎天地是指¶
天地之大正發明道之廣葢此章以君子之道費¶
而隱一語發端夫婦聖人於人上見道之費鳶飛¶
魚躍於物上見道之費下又再提起道字而言造¶
端是就夫婦知能處舉其至隱㣲者明道之至近¶
又言天地是就鳶之上魚之下推極以明道之至¶
逺此章不言工夫只是言費造端只如爲始兩字¶
<pb:KR1h0033_WYG_002-31a>¶
不可作工夫看¶
¶
　　聖人不能知行非就一事上說是就萬事上說如孔¶
子不如農圃及百工技藝瑣細之事聖人豈盡知¶
盡能若君子之所當務者則聖人必知得徹行得¶
極¶
¶
　　大小二字接道而言天地之大人猶有憾者爲功不¶
能全也君子之語大小而莫能載破者爲道無不¶
在也天地對大小猶有憾對莫能載破金先生曰¶
<pb:KR1h0033_WYG_002-31b>¶
物有限量則可載道無限量故莫能載物有罅隙¶
則可破道無罅隙故莫能破¶
¶
　　鳶飛魚躍大概言上天下地道無不在偶借詩兩語¶
以明之其義不專在於鳶魚也觀此則囿於兩間¶
者飛潜動植何所徃而非道之著且蒼然在上塊¶
焉在下者又庸非道之著乎則人於日用之間雖¶
欲離道有不可得者其可造次顛沛之頃不用功¶
於此哉¶
¶
<pb:KR1h0033_WYG_002-32a>¶
　　此章專明道充滿天地萬物之間使學者體認欲其¶
灼然如見皆不言工夫然既知吾身之小以極天¶
地之大萬物之㣲無非是道則於道不可離當體¶
之而不可少有間斷明矣¶
¶
　　中庸三大章前章言中庸此章言費隱後章言誠中¶
庸者道之用於萬物無所不在其體固隱是亦費¶
而隱也但中庸是就人事上言道之用費是就天¶
地人物上言道之用葢先言中和見道之統攝於¶
<pb:KR1h0033_WYG_002-32b>¶
人心次言中庸見道之著見於事物此言費隱見¶
道之充塞天地後言誠則見聖人與天地爲一中¶
和以戒懼慎獨爲存養省察之功中庸則以知仁¶
勇爲入德之門費隱則於諸章雜言其大者小者¶
欲人隨處致察以全中庸之用皆所以求至於誠¶
也¶
¶
　　章句近自逺而四字中庸包盡事物無窮此是解及¶
其至三字是就始終兩端說¶
¶
<pb:KR1h0033_WYG_002-33a>¶
　　體之㣲指理性言舉全體指道之全體言二體字不¶
同¶
¶
　　家語觀周篇孔子謂南宫敬叔曰吾聞老耼博古知¶
今通禮樂之原明道德之歸則吾師也今將徃矣¶
敬叔與俱至周問禮於老耼學樂於萇𢎞厯郊社¶
之所考明堂之則察廟朝之度於是喟然曰吾乃¶
今知周公之聖與周之所以王也史記孔子世家¶
亦載其事(老耼爲周柱下史明習典禮故徃問之)¶
¶
<pb:KR1h0033_WYG_002-33b>¶
　　春秋左氏傳昭十七年郯子來朝昭子問曰少皥氏¶
鳥名官何故也郯子曰我高祖少皥摯之立也鳯¶
鳥適至故紀於鳥爲鳥師而鳥名鳯鳥氏厯正也¶
𤣥鳥氏司分者也伯趙氏司至者也青鳥氏司啟¶
者也丹鳥氏司閉者也祝鳩氏司徒也鴡鳩氏司¶
馬也鳲鳩氏司空也鷞鳩氏司冦也鶻鳩氏司事¶
也五雉爲五工正九扈爲九農正仲尼聞之見於¶
郯子而學之既而告人曰吾聞天子失官學在四¶
<pb:KR1h0033_WYG_002-34a>¶
夷猶信¶
¶
　　聖人不能孔子不得位堯舜病博施是兩様意思孔¶
子不得位是在天而非己所能堯舜病博施是其¶
勢而非力所能二者皆是舉大綱說其實細事末¶
節不出道之用自有聖人不必能者¶
¶
　　憾只是不足意覆載生成分言天地各有所主固¶
不可全寒暑災祥合言天地氣數之變有不能已者¶
¶
　　化育流行上下昭著此雖言鳶魚而非獨言鳶魚也¶
<pb:KR1h0033_WYG_002-34b>¶
正謂道於天地萬物無不在爾¶
¶
　　活潑潑地此是程子形容子思用鳶魚兩語使人知¶
化育流行如此活潑潑地學者須真見得天地萬¶
物皆如此流動充滿活潑潑地畧無滯礙之意方¶
可¶
¶
　　十三章¶
¶
　　人之爲道而逺人此爲字重猶言行道不可以爲道¶
此爲字輕猶言謂之道¶
¶
<pb:KR1h0033_WYG_002-35a>¶
　　睨邪視視所執之柯也視正視視所伐之柯也詩言¶
伐柯者取則不逺子思謂柯有彼此之異尚猶是¶
逺道在人身而不可離又非柯之比故教者只消¶
就衆人自身所有之道而治之爾行道者不假外¶
求治人者無可外加¶
¶
　　第三節言行道之方惟在忠恕自此行之則可至中¶
庸之道故曰違道不逺施諸己而不願亦勿施於¶
人推己之恕也然非忠爲本則亦無可推者矣葢¶
<pb:KR1h0033_WYG_002-35b>¶
忠以心之全體言恕就毎事上言所接之事萬有¶
不同皆自此心而推然應一事時盡己之心推之¶
則心之全體却又只在此故恕非忠無以本忠非¶
恕不能行二者相須缺一不可所以經以施諸己¶
兩句總言忠恕而章句亦曰施諸己而不願亦勿¶
施於人忠恕之事也¶
¶
　　施諸己不願亦勿施於人上就事不善一邊說反而¶
言之己之所願者則必使人亦得之亦當如此推¶
¶
<pb:KR1h0033_WYG_002-36a>¶
　　事父事君事兄上三以字訓用字意甚重非語助也¶
葢求責於人者乃道之當然而已行之乃未至此¶
故欲用以事父君兄先施之際以責人者責之於¶
己使必合乎道之當然則事父也孝事君也忠事¶
兄也弟施之朋友也信我之所行亦若責之於人¶
者矣此節專言自修以下句爲重亦恕之道也¶
¶
　　人倫有五夫婦之倫不可自反故不舉下文著庸德¶
庸言兩項關定謂盡人倫不過在庸德庸言之間¶
<pb:KR1h0033_WYG_002-36b>¶
行與謹字對德毎不足故當勉於行言毎有餘故¶
當謹而不敢盡¶
¶
　　庸德庸言謂如上四事所以責己欲盡其道者亦不¶
過常道爾但行之難故毎不足則當勉而至言之¶
易故毎有餘不可恣其出若是則言行相顧豈非¶
篤實之君子乎此雖接上四未能而言推而廣之¶
於凡天下之事皆當如此也¶
¶
　　第一節言修己第二節言治人第三節修己治人之¶
<pb:KR1h0033_WYG_002-37a>¶
方第四節即是恕葢恕是推己上不願勿施是從¶
裏面推出下以事未能却就外面反推入然推而¶
知其未能則於及人必欲其能是又就裏面推出¶
也¶
¶
　　章句衆人望人此衆人只是天下人所同行所可至¶
公共的道理又以等級言則與聖人相對說正是¶
體貼改而止之意¶
¶
　　左傳哀公二十七年晉荀瑤帥師伐鄭次於桐丘鄭¶
<pb:KR1h0033_WYG_002-37b>¶
請救于齊齊師救鄭及留舒違糓七里糓人不知¶
¶
　　章下謂丘未能一者聖人所不能凡此只就本章摘¶
出說費字非是孔子真不能於此與十二章聖人¶
有所不能意自不同讀者不可一律看¶
¶
　　十四章¶
¶
　　輯畧吕氏曰達則兼善天下得志則澤加於民素富¶
貴行乎富貴者也窮則獨善其身不得志則修身¶
見於世素貧賤行乎貧賤者也言忠信行篤敬雖¶
<pb:KR1h0033_WYG_002-38a>¶
蠻貊之邦行矣素夷狄行乎夷狄者也文王内文¶
明而外柔順以蒙大難箕子内難而能正其志素¶
患難行乎患難者也愛人不親反其仁治人不治¶
反其智此在上位所以不陵下也彼以其富我以¶
吾仁彼以其爵我以吾義吾何慊乎哉此在下位¶
所以不援上也游氏曰上不陵下下不援上惟正¶
己而不求於人者能之故能上不怨天下不尤人¶
君子循理故居易以俟命居易未必不得也故窮¶
<pb:KR1h0033_WYG_002-38b>¶
通皆好小人反是故行險以徼幸行險未必常得¶
也故窮通皆醜學者當篤信而已失諸正鵠亦行¶
有不得之說也此二家說此章極明¶
¶
　　君子道中庸不過因其所居之位行其所當然無思¶
出乎其位而外慕也素位而行是正說不願乎外¶
是反說纔願乎外即是不能素位而行下面却自¶
作兩節分說去吕氏之說已詳葢居富貴自有富¶
貴所當行之道不能行所當行者固不可而位有¶
<pb:KR1h0033_WYG_002-39a>¶
高下任有大小又當隨所宜而行若有不中其節¶
者皆非也居貧賤亦有所當行之道安分樂天不¶
厭不懾常守不變若有不甘爲之意皆非也凡人¶
非富貴則貧賤此是人之大分至於夷狄患難又¶
是上兩等人或有遇之之時亦各於其中行所當¶
行此所以君子無所徃而不自得自得是從容無¶
急迫滯礙而自快足之意此說素位而行也次兩¶
句不陵不援再言不願乎外陵下援上皆願外也¶
<pb:KR1h0033_WYG_002-39b>¶
吕氏游氏之說已明又如晏平仲一狐裘三十年¶
祀豚肩不掩豆難爲下也管敬仲鏤簋朱紘山節¶
藻梲難爲上也亦陵下援上之意皆非中庸也正¶
己不求於人結上二句無怨亦說己無怨既是正¶
己不求於人則凡事惟恐不自盡亦奚暇見人之¶
不足於我而怨之哉故己有所藴固有當得於外¶
者天不畀而無不平於天人不從而不歸罪於人¶
所以君子居易以俟命此句又是戒君子當如此¶
<pb:KR1h0033_WYG_002-40a>¶
小人行險以儌倖反此一句說以射爲比又引夫¶
子之言証正己不求人之意¶
¶
　　正鵠見論語射不主皮章¶
¶
　　十五章¶
¶
　　此章專言行道必自近始未有目前日用細㣲處不¶
合道而於逺大之事能合道者也君子之道其理¶
勢必當如此故於費隱之後十三章先言修己治¶
人必恕以行之而謹其庸德庸言次十四章則言¶
<pb:KR1h0033_WYG_002-40b>¶
正己不求於人此章則言自近及逺是言凡行道¶
皆當如是也引詩本是比喻說然於道中言治家¶
則次序又如此¶
¶
　　夫婦人倫之首故先言夫婦之道常人處夫婦之間¶
多褻狎不則又太嚴厲二者皆不可也是以古人¶
貴相敬如賓者處夫婦之道和而正則善矣爲琴¶
瑟之聲和而正故以爲比此章首言夫婦兄弟次¶
之家人又次之自内以及外即大學三引詩之意¶
¶
<pb:KR1h0033_WYG_002-41a>¶
　　人能處其家使正而和如此則其能孝而父母之心¶
安樂可知矣¶
¶
　　章句人能和妻子宜兄弟則父母安樂之和妻子結¶
詩上二句宜兄弟結中二句便言父母順則詩下¶
二句皆言效驗也¶
¶
　　十六章¶
¶
　　十五章自費隱章造端夫婦語意來此章察乎天地¶
意也¶
¶
<pb:KR1h0033_WYG_002-41b>¶
　　齋明二字只就心上說盛服乃說身齊是用功屏其¶
思慮之不齊者而一於所祭之鬼神明是既齊而¶
心之體明潔不雜可交於鬼神也¶
¶
　　凡祭有三曰天神地祇人鬼總言之亦通謂之鬼神¶
大率天之神皆陽類也其中亦有陽中之隂如月¶
如五星之金水如雨師之類然終是麗於天者地¶
之祇皆隂類也亦有隂中之陽山林與川澤對則¶
山林陽也原與隰對則原陽也然終是麗於地者¶
<pb:KR1h0033_WYG_002-42a>¶
惟祭人鬼則求魂於天求魄於地是合隂陽而祭¶
之鬼雖是隂其中却是合隂陽來格¶
¶
　　如在上如在左右不是或在上或在左右是言在上¶
又在左右也擗塞滿都是鬼神此是於祭祀時見¶
體物不可遺處所以章句言乃其體物不可遺之¶
驗這是就祭祀人所易知之鬼神上指出使人知¶
夫鬼神之德如此¶
¶
　　神之格思不可度思矧可射思謂神之來格也既不¶
<pb:KR1h0033_WYG_002-42b>¶
可測度是有祭則鬼神必臨之矣其可厭怠而不¶
敬乎¶
¶
　　㣲者隱不可見聞也顯者理之昭著也此是誠之不¶
可掩覆者也¶
¶
　　第二節言鬼神之大者三節主祭祀而言鬼神之小¶
者四節與三節同五節又總贊鬼神之德誠即鬼¶
神之德也¶
¶
　　章句天地之功用天主神而言地主鬼而言此以天¶
<pb:KR1h0033_WYG_002-43a>¶
地間二氣徃來大體言之是横說鬼神造化之迹¶
造是造就萬物以神而言化是物既成氣盡時至¶
而消化去以鬼而言是䜿說鬼神所以造化萬物¶
者其理之妙不可見至於鬼神徃來始可見爾故¶
曰造化之迹¶
¶
　　天地之功用造化之迹功如功業是能如此者用如¶
用事是見如此施爲者天地無非生成萬物其功¶
用於生成處見此是合說鬼神造化乃天地隂陽¶
<pb:KR1h0033_WYG_002-43b>¶
之妙用亦是造化萬物也其所以然者不可見其¶
可見者則於物之成敗生死上顯故曰迹此是開¶
說鬼神天地之功用是隂陽相合者總言鬼神也¶
造化之迹是兩頭說鬼神是見他如此成又見他¶
如此敗其蹤迹皆有實是見如此者見賢遍反¶
¶
　　天地言其形造化言其理造化之理妙不可見惟見¶
其成敗之迹¶
¶
　　二氣之良能謂二氣自然之善道能如此屈伸消息¶
<pb:KR1h0033_WYG_002-44a>¶
者良能二字精妙¶
¶
　　鬼神者隂陽之靈靈字易見靈字便包含着祭祀之¶
鬼神¶
¶
　　二氣是開說前節是陽後節是隂如春夏是陽秋冬¶
是隂如有二物相磨盪一進一退一氣是合說共¶
是一箇氣來則全來便是陽去則全去便是隂鬼¶
神於二者之間皆可見都只是這氣在人體驗故¶
曰實一物而已¶
¶
<pb:KR1h0033_WYG_002-44b>¶
　　視弗見聴弗聞性也體物不可遺情也使人承祭祀¶
者功效也¶
¶
　　前以天地造化二氣一氣言鬼神是言鬼神之全是¶
大底鬼神後所謂承祭祀者如天神地祇人鬼及¶
諸小祀亦皆鬼神却是從全體中指出祭祀者是¶
小底鬼神使人因此識其大者¶
¶
　　物之終始莫非隂陽合散之所爲隂與陽合爲物之¶
始隂與陽散爲物之終上言氣至而伸爲陽爲神¶
<pb:KR1h0033_WYG_002-45a>¶
氣反而歸爲隂爲鬼是就兩頭說此又言隂陽二¶
氣合而生離而死是就中間混同處說隂陽鬼神¶
無徃不在只要人看得活¶
¶
　　隂陽合散又是隂與陽之氣二者相合生物爲物之¶
始及其久也此物中之陽氣上升隂氣下降其物¶
即死爲物之終是就一物中說隂陽¶
¶
　　體物者爲物之體也幹事者爲事之質幹也此倒用¶
之則體字幹字俱是用字¶
¶
<pb:KR1h0033_WYG_002-45b>¶
　　禮記祭統曰齊之爲言齊也齊不齊以致齊也君子¶
將齊也防其邪物訖其嗜慾耳不聴樂心不苟慮¶
必依於道手足不苟動必依於禮君子之齊也專¶
致其精明之德精明之至然後可以交於神明也¶
此齊明之說也¶
¶
　　祭義宰我曰吾聞鬼神之名不知其所謂子曰氣也¶
者神之盛也魄也者鬼之盛也合鬼與神教之至¶
也衆生必死死必歸土此之謂鬼骨肉斃於下隂¶
<pb:KR1h0033_WYG_002-46a>¶
爲野土(隂讀與䕃同)其氣發揚於上爲昭明焄蒿悽愴¶
此百物之精也神之著也注焄謂香臭蒿謂氣蒸¶
出貌朱子謂昭明是人死時自有一般光景焄蒿¶
是其氣升騰悽愴是使人慘慄感傷之意因說修¶
養人死時氣衝突知得焄蒿之意親切謂氣襲人¶
知得悽愴之意分明此百物之精爽也何文定曰¶
此是隂陽乍離之際有此聲臭氣此是祭義所言¶
正意若中庸章句所引乃是借來形容祭祀來格¶
<pb:KR1h0033_WYG_002-46b>¶
洋洋如在之氣象此是感召復伸之氣與祭義所¶
指自不同讀者詳之¶
¶
　　十七章¶
¶
　　自舜其大孝至子孫保之一節言舜之事實自故大¶
德至必得其壽一節泛言理之必然自故天之生¶
物至覆之一節言善惡之應所必至後引詩又証¶
有德之應如此故以大德者必受命結之¶
¶
　　舜其大孝也與一句是綱德爲聖人下五句皆孝之¶
<pb:KR1h0033_WYG_002-47a>¶
目父母全而生之子全而歸之是孝也以身言之¶
也德爲聖人盡己性而盡人物之性是全其身豈¶
非孝之大者爲天子父尊之至矣以天下養養之¶
至矣宗廟饗子孫保雖就舜言之然欲子孫之安¶
富尊榮厯世之久皆父母之願人之情也今皆得¶
之則此五者豈非皆孝之大者¶
¶
　　爲人子者以有德光顯祖父爲榮舜之德則至於聖¶
人爲天子則祭祀奉養之禮極其尊有四海則祭¶
<pb:KR1h0033_WYG_002-47b>¶
祀奉養之具極其備宗廟饗之却是就舜身上說¶
昔者舜傳禹禹既即位祀舜爲宗而又封商均於¶
虞舜封子均於商葢禹改封於虞後有虞思是也¶
虞亦立廟祀舜及其祖父至周武王又封舜後胡¶
公滿於陳則是子孫保之也舜之德至上使祖父¶
如此榮盛綿逺是所謂大孝¶
¶
　　大德者必得禄位名壽乃理之常然獨孔子有德而¶
不得禄位與壽惟得聖人之名耳此乃氣數之變¶
<pb:KR1h0033_WYG_002-48a>¶
金先生曰此所謂聖人所不能也然聖教無窮而¶
萬世享之子孫保之此又大德必得之驗也¶
¶
　　栽培傾覆如春至草木有發生之意故天以雨露滋¶
長之秋冬草木有黄落之意天乃以霜雪彫零之¶
此以物言也以人言之有此德者天必以上四者¶
與之無其德者天必棄絶之如大舜以匹夫而有¶
天下桀紂以天子而喪其身此栽培傾覆之意¶
¶
　　栽培傾覆言天之於物其理如此實以喻人栽傾屬¶
<pb:KR1h0033_WYG_002-48b>¶
人培覆屬天栽傾是其材培覆乃篤也如此章大¶
舜之德是栽也得四者是培之也桀紂傾也喪亡¶
覆之也下引詩皆是因栽而培之章句氣至兩句¶
只是培覆之訓詁不是說盡此節之意¶
¶
　　可嘉可樂之君子其令善之德顯顯昭著宜於人民¶
故受天之禄而爲天下之主既受天禄矣而天又¶
保之祐之復申重之其所以反覆眷顧之者如此¶
又重明上文大德必得四者之一節也¶
¶
<pb:KR1h0033_WYG_002-49a>¶
　　所引詩是節節說上受禄於天保祐命之自天申之¶
是三節意只是箇感應¶
¶
　　十八章¶
¶
　　十八章十九章皆以周事繼大舜而言二十章又以¶
孔子繼周皆是聖人所行所言見道之費而無不¶
合於中庸者¶
¶
　　無憂專就國家上說如文王羑里之囚若可憂矣雖¶
聖人無入不自得然亦是一身事父作子述却是¶
<pb:KR1h0033_WYG_002-49b>¶
言國家事周家上世節節有憂患自夏君棄稷不¶
務不窋即失其官守逃之西戎至公劉方復遷豳¶
大王又爲狄人所侵遷岐雖肇基王迹而身遭憂¶
患矣王季雖勤王家闢國漸廣亦但守舊國而已¶
文王三分天下有其二而猶守諸侯之舊至武王¶
方受命爲王故惟文王用得無憂二字葢文王上¶
承己大之國己不勞力不逢變故以歸之子適當¶
商家天命未絶之時己得從容其間至承天命着¶
<pb:KR1h0033_WYG_002-50a>¶
戎衣奄有四海乃是武王事文王都不費力¶
¶
　　贊武王之言與贊舜意同但此言身不失天下之顯¶
名彼言德爲聖人㣲有輕重亦論韶武之意然此¶
顯名亦聖德也¶
¶
　　末猶後也終也葢周自太王王季文王累世積德累¶
功國土已大最後至武王始受天命爲天下君周¶
公乃承之而追王先王如此說末字則與上下文¶
都相貫穿訓末爲老恐未安葢武之齡古書不載¶
¶
<pb:KR1h0033_WYG_002-50b>¶
　　追王三王武王既滅商在商郊已行之禮記大傳曰¶
牧之野武王之大事也既事而退柴於上帝祈於¶
社設奠於牧室(牧野之室)遂率天下諸侯執豆籩駿奔¶
走追王太王亶父王季厯文王昌不以卑臨尊也¶
又書武成金縢康誥酒誥諸篇皆可見所謂周公¶
成文武之德只是又推太王王季之意而以天子¶
之禮祀先公也斯禮也以下又是因此以定上下¶
之通禮¶
¶
<pb:KR1h0033_WYG_002-51a>¶
　　章句實始翦商見論語泰伯至德章¶
¶
　　先公祖紺以上通鑑前編曰堯封棄於邰世后稷以¶
服事虞夏及夏之衰不窋失其官自竄戎翟之間¶
不窋生鞠鞠生公劉始遷於豳路史謂稷生漦□¶
漦□生叔均自后稷至公劉十餘世而漢劉敬傳¶
亦謂后稷十餘世至公劉按世本自公劉歴慶節¶
皇僕差弗毁隃公非辟方高圉侯牟亞圉雲都太¶
公祖紺(祖紺號太公史記作公叔柤類)諸盩十有二世而生古公¶
<pb:KR1h0033_WYG_002-51b>¶
亶父自稷至亶父葢二十餘世矣史記以不窋爲¶
后稷子而又缺辟方侯牟雲都諸盩四世遂謂后¶
稷至文王爲十五世且契稷同時受封契至湯四¶
百餘年而十四世稷至文王千餘年而十五世其¶
亦誤矣今按章句謂祖紺爲太王之父据疏文而¶
言也¶
¶
　　輯畧曰期之喪有二正統之期爲祖父母者也有傍¶
親之期爲世父母叔父母衆子昆弟昆弟之子是¶
<pb:KR1h0033_WYG_002-52a>¶
也正統之期雖天子諸侯莫敢降旁親之期天子¶
諸侯絶大夫降¶
¶
　　十九章¶
¶
　　前章言文武周公此章又言武王周公葢武王有天¶
下然後周公可以制禮二者皆繼志述事之大者¶
此章皆是言禮葢主於周公而言謂制爲宗廟祭¶
器祭服薦獻之禮而於宗廟之中又制昭穆序爵¶
序事酬燕之禮又制爲郊社之禮然祭祀一事中¶
<pb:KR1h0033_WYG_002-52b>¶
推至於極則郊天禘祖乃其至大者非聖人大孝¶
孰能如此此皆費之大¶
¶
　　此章雖連言武王周公其實主周公而言周公合先¶
王累世典禮定爲周制中間損益合乎時中又可¶
垂之萬世其制大備矣此獨指祭祀一禮而言祭¶
中又只主於宗廟推及郊社爾此皆舉一端言之¶
於宗廟中自有許多曲折可見道之費推至於吉¶
禮之全其費可知又推至五禮備其費又可知也¶
¶
<pb:KR1h0033_WYG_002-53a>¶
　　舜之孝行於一家故只謂之大孝周制禮達乎天下¶
故曰達孝饒雙峯意亦如此¶
¶
　　修廟只是拚掃整飾常使嚴潔之意譬如今人居室¶
整漏拂塵灑掃之類古注修埽糞也¶
¶
　　宗廟之禮所以序昭穆含兩義昭穆本是祫祭時太¶
廟設主而有此名宗廟之位由此而立祖宗既以¶
此爲序則子孫世世皆一昭一穆縁上世次序而¶
定此言序昭穆謂廟中行禮以及燕毛皆用昭穆¶
<pb:KR1h0033_WYG_002-53b>¶
爲序則此序字主於人而言之意爲多昭穆又不¶
止廟中尋常尊卑亦皆以此爲序也¶
¶
　　宗廟之禮一節五事禮義至爲周密序昭穆既明同¶
姓之尊卑序爵則合同姓異姓之貴賤葢皆指助¶
祭陪祭者而言至於序賢則分别羣臣之賢否廟¶
中奔走執事必擇德行之優威儀之美¶
¶
　　趨事之純熟者謂之賢賢者既有事則不賢者亦自能¶
勸雖然既以有事爲榮則事不及之者豈不有恥¶
<pb:KR1h0033_WYG_002-54a>¶
則又有序爵以安其心執事者既榮無事有爵而¶
在列者及賤而役於廟中者皆得與旅酬至此賢¶
不賢皆恩禮之所逮然此合同姓異姓而通言至¶
祭禮已畢尸既出異姓之臣皆退獨燕同姓是親¶
親之禮又厚於疎逺者見制禮之意文理密察恩¶
義周備仁至義盡而文章燦然¶
¶
　　天子諸侯之祭禮已亡雖間有表見於禮中者今不¶
可知其詳矣所存有特牲饋食禮諸侯上士之祭¶
<pb:KR1h0033_WYG_002-54b>¶
禮也少牢饋食禮諸侯大夫之祭禮也大抵祭必¶
立尸必擇賓賓長一人衆賓無數衆賓者賓之黨¶
也其位在堂下西階之西祭則子姪兄弟皆會小¶
宗祭則兄弟皆來大宗祭則一族皆至兄弟者主¶
人之黨也其位在堂下阼階之東有司羣執事皆北面¶
而立迎尸既入主人初獻主婦亞獻賓三獻及尸¶
出兄弟各相獻酬畢然後行旅酬凡主人酌酒奉¶
賓者謂之獻賓酌以答主人者謂之酢主人酌酒¶
<pb:KR1h0033_WYG_002-55a>¶
先自飲再酌以奉賓者謂之酬先自飲謂引導之¶
飲也旅衆也主人舉觶酌酒自西階酬賓主先自¶
飲再酌以進賓受之而未飲兄弟弟子舉觶於長¶
兄弟於阼階弟子者兄弟之後生者也長兄弟者¶
兄弟之最尊者也弟子導飲而長兄弟亦奠而未¶
飲賓取所奠觶於阼階酬長兄弟長兄弟西階前¶
酬賓衆賓及衆兄弟交錯以徧以及執事者無不¶
徧卒飲者實爵於篋此旅酬之大畧也又賓弟子¶
<pb:KR1h0033_WYG_002-55b>¶
及兄弟弟子各舉觶於其長亦先自飲如前儀所¶
謂下爲上也賓取觶酬兄弟之黨長兄弟取觶酬¶
賓之黨亦交錯以徧無次第之數謂之無算爵所¶
以逮賤者如此¶
¶
　　天子祭禮亡不可考楚茨之詩曰神具醉止皇尸載¶
起鼓鐘送尸神保聿歸諸宰君婦廢徹不遲諸父¶
兄弟備言燕私箋云祭祀畢歸賓客之俎同姓則¶
留與之燕所以尊賓客親骨肉也疏尸已出而諸¶
<pb:KR1h0033_WYG_002-56a>¶
宰及君婦徹去俎豆歸賓客之俎其諸父兄弟留¶
之使皆備具我當與之燕而盡其私恩也¶
¶
　　天子諸侯大夫皆立始祖廟大夫亦有始封者如三¶
桓之家即慶父叔牙季友爲始祖廟亦百世不遷¶
士則無始祖廟只是祭祖禰而已葢位卑者流澤¶
不能逺而士又無采邑故也¶
¶
　　章句適士天子之上士即元士也受三命采地五十¶
里視子男二廟祭祖禰¶
¶
<pb:KR1h0033_WYG_002-56b>¶
　　官師凡有司之長葢中士下士也雖立一廟祭禰却¶
於禰廟并祭祖¶
¶
　　顧命言所陳之寳有赤刀大訓𢎞璧琬琰大玉夷玉¶
天球河圖𦙍之舞衣大貝鼖鼓兊之戈和之弓垂¶
之竹矢章句曰之屬則盡包上陳者在其中龜山¶
先生曰宗器於祭陳之示能守也於顧命陳之示¶
能傳也書注疏赤刀寳刀赤刀削其刀必有赤處¶
削音笑刀之小者大訓三皇五帝之書訓誥亦在¶
<pb:KR1h0033_WYG_002-57a>¶
焉文武之訓亦曰大訓𢎞璧大璧琬琰琬圭琰圭¶
也夷常也或以爲東夷之美玉天球雍州所貢之¶
玉磬也河圖伏羲時龍馬負圖出於河𦙍古國名¶
舞衣舞者之衣大貝如車渠車渠車罔也謂貝之¶
大如車之罔鼖鼓長八尺兊和古之巧人也垂舜¶
時共工舞衣鼖鼓戈弓竹矢皆制作精巧中法度¶
故歴代傳寳之¶
¶
　　天官庖人凡用禽獸春行羔豚膳膏香夏行腒鱐膳¶
<pb:KR1h0033_WYG_002-57b>¶
膏臊秋行犢麛膳膏腥冬行鱻羽膳膏羶¶
¶
¶
¶
¶
¶
¶
¶
¶
¶
¶
¶
¶
¶
　　讀四書叢說卷二¶
¶
